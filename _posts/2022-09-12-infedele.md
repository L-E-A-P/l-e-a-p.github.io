---
title: "l'inFedele novità discografica"
excerpt_separator: "<!--more-->"
categories:
  - Arti Oscure
tags:
  - Radio3Suite
  - Disco
author: Giuseppe
comments: true
---

Quando chiedo agli studenti di fare molta attenzione alle cose che non piacciono,
di trovare delle motivazioni ai propri disagi, scavare i perché dal disappunto,
per conoscerlo e condurlo ad una motivazione, spiego anche che ogni tanto,
ravanando nel brutto, si possono trovare informazioni utili che richiedono un
tempo lungo di analisi, un tempo più lungo del bello o brutto istantaneo.

Ma non è questo il caso.

<!--more-->

Salito in macchina, ogni tanto accade, accendo su _Radio3_. È la fascia
oraria di _Radio3Suite_ e da subito odo parlare di musica contemporanea. Mi metto
in ascolto. Una voce che non riconosco (Stefano Valanzuolo) intervista Michele
Marco Rossi (violoncellista) e con lui conduce un ascolto della _novità discografica_
firmata Kairos, _Ivan Fedele: Works for Violoncello_.

Preciso fin da subito che non mi sono fermato ad un primo ascolto, non mi sono
accontentato della qualità d'ascolto dell'automobile, per cui ho concesso alla
trasmissione un secondo e poi un terzo riascolto [online][raiplay] prima di
scrivere.

Ma poi basta.

_“…Fedele parla di sculture sonore”_ così apre le danze il conduttore lasciando
l'eventuale spiegazione (o interpretazione) dei termini nelle mani del musicista.
Il concetto di _scultura sonora_ non è certo di Fedele, né lo abbiamo mai sentito
appropriarsene; lo usa sì, nelle sue lezioni e discussioni, ma non è questo il
punto. Il punto è che lo stimolo al dialogo è molto forte, molto bello, perché
apre, conduce ad una riflessione sul suono, sulla sua componente fisica quanto
sulla tridimensionalità percepita, solida, prima ancora che ad altre questioni
musicali. Insomma passo rapidamente dall'ascoltare al sentire. E forse è per
questo che mi incazzo così rapidamente.

Il  concetto di _scultura sonora_

>_“…è molto dentro alla sua idea di composizione musicale, soprattutto nell'idea di
proiezione del suono nello spazio. Cioè intendere il suono nella sua dimensione
di concretezza quasi tangibile. C'è una componente di gestualità nella musica di
Fedele, del gesto inteso come un movimento, un'azione fisica che attraverso il
suono si proietta nella sala…”_

È bello no? Si che lo è, il suono veicolo del gesto che si proietta nella sala.
Belle parole. Il musico va un po' oltre ed evidentemente incuriosisce il conduttore
che di nuovo lo stimola con una domanda acuta e, ancora, proiettiva:

_“questa componente fisica […] quanto è difficile da rendere in un'incisione?”_
Alzo una tacca per ascoltare la risposta. Il musico conviene con me, questa
domanda _“è un'ottima opportunità”_.

Ma per cosa?

Ecco, più ci si ripete che le aspettative sono la trappola che l'io fa al sé, più
ci si convince che sono la causa primaria del malessere umano, più, nell'emozione,
ci si lascia intrappolare da se stessi. Sono un bambino. Ho proiettato sul povero
Michele tutte le mie frustrazioni musicali e ora sono in attesa, come un amante
davanti alla porta a cui ha bussato con i fiori nascosti dietro la schiena. La
mente è in grado di separare il tempo tra quella parola, _opportunità_, e tutto
ciò che seguirà, inzeppando simultaneamente tutte le dimensioni che essa
comprende, di informazioni. La coscienza che si proietta sulla realtà per
rallentarla quanto basta per sollevare un'emozione latente, una sensazione.

_“…per segnare […] la differenza netta […] tra gestualità e teatralità”_ Ma come.
Non si stava parlando di suono? Di musica? Di discografia? Non era questa
l'opportunità meravigliosa di indagare le qualità del suono e indicare,
nell'industrializzazione musicale legata alla discografia, il momento in cui
nella storia della musica il suono fisico si stacca dal sentire? Non è questa
l'opportunità per fare chiarezza tra le parole ed indicare i limiti del suono,
quelli della musica, quelli del segnale e del suono riprodotto… quelli della
mente?

(_knock, knock_) La porta è rimasta evidentemente chiusa. In un attimo sono di
nuovo solo. Non stanno più parlando a me e non sono più in grado di sentire.
Sì, forse rimango in una informe trappola tra l'udire e l'ascoltare, ovattato
dalla delusione amorosa. _Michele! Perché Michele?_ Solo. La solitudine del
comprendere il suono nella sua duplice capacità di erigere _statue sonore_:
fisica e sensibile, acustica e psico-acustica. Di nuovo quell'amara solitudine
del sapere, quell'inevitabile sentirsi straniero, quando le parole rapite e
stuprate non tornano più com'erano prima e si smette di sentire.

Se togliessimo la componente visiva (in un disco), così prosegue il nostro, la
_teatralità_ verrebbe meno.

Mentre

> _“la gestualità di una composizione, non è necessariamente legata all'aspetto
visivo […] può anche essere un gesto compositivo, quindi può essere anche un
movimento virtuale non necessariamente fisico, ma anche quando è un gesto
fisico […] l'obiettivo musicale di quel gesto è la sua concretizzazione la sua
proiezione come suono […] quindi anzi, evviva l'ascolto senza aspetto visivo
perché a quel punto il gesto si ricompone nella mente dell'ascoltatore per come
è nato, e cioè per pura proiezione del pensiero…”_

Al di là di questioni sinestesiche calpestate d'arroganza, è affascinante
l'abilità _quisquiliatoria_ con cui in un solo arco di pensiero, gesto,
composizione e virtuale vengano abusate per non significare più.

Siamo partiti da un'idea di _statua sonora_ e in pochi attimi siamo finiti
nella composizione di _gesti virtuali_ che si proiettano, non nello spazio, ma
nel pensiero. Questa a scuola la chiamiamo _forma_, non è virtuale e non serve
scomodare l'arte plastica per parlarne, per poterne parlare con semplicità.
La statua, immobile per definizione, che si fa movimento, veicolo di un gesto
virtuale, che si muove in virtù, un movimento potenziale. Ma quindi, si muove o
non si muove? E soprattutto: cosa si muove e perché? Non è dato saperlo.

Procedono all'ascolto del [primo frammento][01] che potrebbe avere qualsiasi
titolo, anche al terzo ascolto ci arrivo così frastornato che non si imprime
nella coscienza.

Se ci fosse in atto una ricerca scientifica sui danni provocati al cervello dalla
fruizione di suono di merda, questo disco si candiderebbe ad arma di uccisione di massa.
È chiaro, a questo punto, che la quantità di parole abusate è solo in relazione
a un principio di compensazione: non c'è niente di cui parlare.

Non so come un musicista possa essere in grado di non ascoltare la voce del
proprio strumento al punto da accettare quel segnale uscire dagli altoparlanti.
A più di cento anni di distanza dalla nascita della registrazione sonora, oggi,
conosciamo bene quanto questa abbia sconvolto l'umanità e le pene che, nella
storia della musica, hanno dovuto patire musicisti nell'accettarsi al cospetto
di sé stessi fuori da sé stessi. Ma questo non ha impedito la creatività e la
creazione di capolavori di suono (virtuale) e musica (riprodotta).

Avrei voluto ascoltare, sentire, la forma sonora del violoncello.    
Un corpo vibrante provare a parlare la lingua di una statua.    
Avrei voluto sentire le orecchie dirigersi nella profondità dell'ombra proiettata
dalla statua. Avrei voluto che almeno una di quelle parole non fosse stata tradita.
E la cosa più importante è che sarebbe stato possibile, senza mistificazioni.
Perché il mistero del suono sta proprio _lì!_ e nell'arte con cui si piegano
gli strumenti per trasformarlo in un segnale c'è tutta la magia della ripresa
sonora.

Non c'è più suono. C'è solo un segnale audio in cui un archetto disturba corde
acide, la trasmissione di un attrito, l'atto di una violenza.

Non c'è un corpo da violentare, è la visione tipica del violentatore.

Non c'è uno spirito violentato. Anche questa.

È tutto normale.

No non lo è, infatti fa cagare.

Ma la chiave del perché è tutto così fuori fuoco arriva a metà della chiacchierata,
quando, scomodando Xenakis, il musico si avventura nel consegnare alla partitura
il ruolo di opera d'arte. Ecco svelato tutto: non è la musica ad essere possibile
d'arte, ma la scrittura, il foglio di carta, l'impaginazione ad arte. Ha smontato
il corpo dello strumento, la cassa di risonanza dal suo violoncello, perché non
gli serve. Gli servono solo le note, le altezze, quelle che sentiamo urlate quando
violenta la corda con l'archetto e che testimoniano l'unica lingua che può
parlare la carta.

>_“il pezzo scritto come un quadro”_

Questa è la sua concezione di musica, come dire, il lasciapassare per qualsiasi
forma di violenza. La carta, che è arrivata dopo la musica, che si affianca alla
musica, un supporto, nella sua visione diviene arte fine a se stessa.

Ed è tipico dei violenti anche l'arroganza:

>_“il pezzo scritto diventa autonomo, ed è questa la sua grandezza, diventa
autonomo anche da chi l'ha scritto”_

Purtroppo si è servito dell'autore sbagliato per portare il ragionamento sbagliato:
Xenakis, come altri della sua epoca, ha portato il suo pensiero in musica e in
parole, ha srotolato i suoi problemi musicali nelle forme che ha desiderato.
Non esiste una musica autonoma dal pensiero ed il pensiero non è confinabile
nella scrittura di alcun tipo. Lo scrivere, parole, sopra, sotto, di lato alla
musica per quella generazione di compositori era semplicemente portare avanti il
ragionamento, che si faceva sempre molto complesso, con più strumenti possibili.
E la follia di citare un musicista non-educato, uno per cui la semplice
etichetta _compositore_ è in grado di descrivere solo una parte della
realtà che egli ha curato, costruito e persino rappresentato, è la
dimostrazione del fatto che di quella generazione ci si riempie la bocca e le
biografie pur non amando nulla del loro pensiero. Ho usato la parola amore,
perché senza amore, che è sentire, non c'è ascolto. Al massimo c'è l'udire.

Vorrei sorvolare su qualcosa, ma non riesco ad essere indifferente. Passano
continuamente concetti sbagliati, anche semplici, come l'associare la corretta
annotazione di _diesis_ e _bequadro_ a una forma di _iperscrittura_. Cose
semplici che Hannah descriverebbe come quella _banalità del male_ che trama
fino all'_avada kedavra_ che il nostro signore oscuro scaglia verso la musica
quando, infine, parla di _scrittura grafica_.

>_"chiunque può scrivere una linea, una curva sul pentagramma"_

Invece le note no? I pallini sono di una difficoltà superiore alla linea?

Non è ciò che sta prima e dopo, sopra e sotto di quella linea a convincere il
musico che non c'è alcuna differenza tra una scrittura che si muove per pallini
e una che lo fa per linee. A convincerlo che si può fare musica con le linee è
la poetica dell'autore che, in funzione del mondo sonoro che custodisce o evoca,
è in grado di fare la differenza tra linee identiche di persone diverse. Non
sta a me puntualizzare che questa considerazione va in netta contraddizione con
l'assunto della _partitura come opera d'arte liberata dal creatore_. E
sorvolando la complicazione che questa contraddizione apporrebbe, mi limito a
indicare come la _scrittura grafica_ non sia una deriva, un'anomalia né tanto
meno un'invenzione della musica contemporanea, quanto l'adozione di sistemi di
pensiero che sono sempre esistiti nei campi del sapere umano. E sì, chiunque può
apporre una linea, ma l'idea musicale non ha che fare con il retaggio poetico di
chi la stende, quanto con il ruolo che questa ha con l'universo che gli è stato
costruito attorno, con cui essa entra in relazione e che ogni tanto chiamiamo
musica.

L'ultimo appunto lo dedico all'ascolto finale, il brano con elettronica: potremmo
scrivere senza problemi _"è l'unico brano del disco che ha un corpo sonoro"_ forse
proprio in virtù del fatto che quel corpo vibrante non è opera sua (Francesco
Abbrescia). _Nevertheless_, che bella parola, anche qui il musico usa una
complessa rete di figure retoriche per non dire nulla:
_l'elettronica non è un'appendice_ ma _sta dietro_, è _un dialogo_ in cui si
limita a _rispondere_. Inoltre l'elettronica, _finalmente_, a suo dire, ci
permette di vivere il suono _tridimensionalmente_.

In un certo senso al termine dell'intervista il musico, con consapevolezza o no,
ci rende partecipi della sottile bidimensionalità del suo percorso, del suo
ragionamento, del suo suono, del suo strumento e concede all'ascoltatore
lo strumento di verifica delle stronzate precedenti.

L'_inFedeltà_ al suono, alla novità, alla discografia, allo strumento.
L'_inFedele_ consuma le parole che ci identificano e un po' smettiamo di essere
quello che siamo, anche solo perché non abbiamo più parole intere, solide,
statuarie, per dirlo.

[raiplay]: https://www.raiplaysound.it/audio/2022/09/Radio3-Suite---Magazine-del-11092022-d9b5c8fb-a686-49a6-8236-8e734f915f75.html>RaiPlaySound
[01]: https://www.raiplaysound.it/audio/2022/09/Radio3-Suite---Magazine-del-11092022-d9b5c8fb-a686-49a6-8236-8e734f915f75.html?ts=297
